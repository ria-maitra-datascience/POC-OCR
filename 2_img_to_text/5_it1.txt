Le persone che firmano il contratto in nome della ditta, devono possedere la dovuta autorità
e, preferibilmente, essere legittimate da una procura. A piè della firma del contratto, oltre al
nome completo della persona che firma, deve essere indicata anche la carica che occupa
nella ditta. Quando una delle Parti che firmano è una persona fisica (ad esempio, un agente
commerciale, per il Contratto di Agenzia), ovviamente deve essere la stessa persona a
firmare il contratto.

Le leggi di alcuni Paesi esigono che, perché siano validi, i contratti debbano essere firmati
in presenza di testimoni o di un notaio pubblico. Per questa ragione, prima di firmare un
contratto, è conveniente informarsi dei requisiti necessari in ogni Paese.

Luogo e data della firma

Normalmente i contratti sono firmati da ogni Parte nella stessa data e nello stesso luogo, ma
per i contratti internazionali, a causa delle distanze fisiche, è consuetudine che ognuna delle
Parti firmi in un luogo e in una data diversi. In questo contratto sono contemplate entrambe
le alternative, di conseguenza bisogna scegliere quella più consona in ogni situazione.

Numero di copie

La pratica più comune è quella di firmare due originali del contratto e che ogni Parte ne
conservi uno, ma può sorgere la necessità di firmare più copie. A questo fine, bisogna
solamente menzionare esplicitamente il numero di copie firmate nel paragrafo inserito a
questo scopo alla fine del contratto (In fede di che sono conformi con quanto stabilito, le
Parti firmano questo Contratto in ......... copie, considerate tutte come originali.)

RACCOMANDAZIONI GENERALI

Le parti devono firmare tutte le pagine del contratto, compresi gli allegati, affinché anche
questi siano considerati validi. È preferibile usare una penna a sfera o una penna stilografica
(mai una matita) di colore diverso dal nero (ad esempio, blu), giacché, così facendo, sarà più
facile distinguere gli originali dalle copie.

È raccomandabile, sebbene non obbligatorio, scrivere le quantità di denaro e le percentuali
che figurano nel contratto sia in cifre che in lettere; ovviamente le quantità devono essere
assolutamente identiche. Si deve anche specificare la valuta a cui si riferiscono le quantità
di denaro. Si consiglia di utilizzare, in lettere maiuscole, le sigle delle valute stabilite dalla
normativa ISO (EUR per l’euro, USD per il dollaro, GBP per la sterlina del Regno Unito, IPY
per lo Yen giapponese, ecc.; le sigle di altre valute possono essere consultate nella pagina
web www.oanda.com).

Una volta scelte le alternative più adeguate per ogni clausola e completati gli spazi in bianco,
bisogna procedere a una revisione completa del contratto per eliminare i paragrafi di troppo
e correggere possibili errori.
